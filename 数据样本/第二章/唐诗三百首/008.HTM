<!DOCTYPE HTML PUBLIC "-//IBM//DTD HPB HTML//EN">
<HTML>
<HEAD>
<META name="GENERATOR" content="IBM HomePage Builder V3.0.7  for Windows">
<TITLE>唐诗三百首</TITLE>
</HEAD>

<BODY background="../../../ph1/bg.gif">

<P>
<BR>
</P>
<CENTER>
<TABLE width="630" cellspacing="0" cellpadding="0">
  <TR>
    <TD align="center"><IMG src="../../../ph1/peom1.gif" height="50" width="160" border="0"></TD>
    <TD nowrap align="center" width="468"><IMG src="../../../ph1/0011.gif" height="60" width="468"></TD></TR>
</TABLE>

</CENTER>
<CENTER>

<CENTER>
<TABLE width="630" border="0" cellspacing="0" cellpadding="0">
  <TR>
    <TD valign="top" height="1" bgcolor="#808080"></TD></TR>
</TABLE>

</CENTER>
</CENTER>
<CENTER>
<TABLE width="630" cellspacing="0" cellpadding="0">
  <TR>
    <TD valign="top" width="159">
    <CENTER>
    <TABLE>
      <TR>
        <TD><A href="../../../index.htm">返回首页</A></TD></TR>
      <TR>
        <TD></TD></TR>
      <TR>
        <TD><A href="../../../gdsc.htm">返回古典诗词</A></TD></TR>
      <TR>
        <TD></TD></TR>
      <TR>
        <TD><A href="000.htm">返回目录</A></TD></TR>
    </TABLE>

    </CENTER>
</TD>
    <TD width="1" bgcolor="#808080"></TD>
    <TD width="468">
    <TABLE>
      <TR>
        <TD>唐诗三百首[卷3]</TD></TR>
    </TABLE>

<BR>
    <CENTER>
    <TABLE>
      <TR>
        <TD> <BR>
261贺知章：回乡偶书<BR>
<BR>
少小离家老大回，乡音无改鬓毛衰。<BR>
儿童相见不相识，笑问客从何处来？<BR>
<BR>
262张旭：桃花溪<BR>
<BR>
隐隐飞桥隔野烟，石矶西畔问渔船。<BR>
桃花尽日随流水，洞在清溪何处边？<BR>
<BR>
263王维：九月九日忆山东兄弟<BR>
<BR>
独在异乡为异客，每逢佳节倍思亲。<BR>
遥知兄弟登高处，遍插茱萸少一人。<BR>
<BR>
264王昌龄：芙蓉楼送辛渐<BR>
<BR>
寒雨连江夜入吴，平明送客楚山孤。<BR>
洛阳亲友如相问，一片冰心在玉壶。<BR>
<BR>
265王昌龄：闺怨<BR>
<BR>
闺中少妇不知愁，春日凝妆上翠楼。<BR>
忽见陌头杨柳色，悔教夫婿觅封侯。<BR>
<BR>
266王昌龄：春宫曲<BR>
<BR>
昨夜风开露井桃，未央前殿月轮高。<BR>
平阳歌舞新承宠，帘外春寒赐锦袍。<BR>
<BR>
267王翰：凉州词<BR>
<BR>
葡萄美酒夜光杯，欲饮琵琶马上催。<BR>
醉卧沙场君莫笑，古来征战几人回！<BR>
<BR>
268李白：送孟浩然之广陵<BR>
<BR>
故人西辞黄鹤楼，烟花三月下扬州。<BR>
孤帆远影碧空尽，惟见长江天际流。<BR>
<BR>
269李白：下江陵<BR>
<BR>
朝辞白帝彩云间，千里江陵一日还。<BR>
两岸猿声啼不住，轻舟已过万重山。<BR>
<BR>
270岑参：逢入京使<BR>
<BR>
故园东望路漫漫，双袖龙钟泪不干。<BR>
马上相逢无纸笔，凭君传语报平安。<BR>
<BR>
271杜甫：江南逢李龟年<BR>
<BR>
岐王宅里寻常见，崔九堂前几度闻。<BR>
正是江南好风景，落花时节又逢君。<BR>
<BR>
272韦应物：滁州西涧<BR>
<BR>
独怜幽草涧边生，上有黄鹂深树鸣。<BR>
春潮带雨晚来急，野渡无人舟自横。<BR>
<BR>
273张继：枫桥夜泊<BR>
<BR>
月落乌啼霜满天，江枫渔火对愁眠。<BR>
姑苏城外寒山寺，夜半钟声到客船。<BR>
<BR>
274韩□：寒食<BR>
<BR>
春城无处不飞花，寒食东风御柳斜。<BR>
日暮汉宫传蜡烛，轻烟散入五侯家。<BR>
<BR>
275刘方平：月夜<BR>
<BR>
更深月色半人家，北斗阑干南斗斜。<BR>
今夜偏知春气暖，虫声新透绿窗纱。<BR>
<BR>
276刘方平：春怨<BR>
<BR>
纱窗日落渐黄昏，金屋无人见泪痕。<BR>
寂寞空庭春欲晚，梨花满地不开门。<BR>
<BR>
277柳中庸：征人怨<BR>
<BR>
岁岁金河复玉关，朝朝马策与刀环。<BR>
三春白雪归青冢，万里黄河绕黑山。<BR>
<BR>
278顾况：宫词<BR>
<BR>
玉楼天半起笙歌，风送宫嫔笑语和。<BR>
月殿影开闻夜漏，水晶帘卷近秋河。<BR>
<BR>
279李益：夜上受降城闻笛<BR>
<BR>
回乐峰前沙似雪，受降城外月如霜。<BR>
不知何处吹芦管，一夜征人尽望乡。<BR>
<BR>
280刘禹锡：乌衣巷<BR>
<BR>
朱雀桥边野草花，乌衣巷口夕阳斜。<BR>
旧时王谢堂前燕，飞入寻常百姓家。<BR>
<BR>
281刘禹锡：春词<BR>
<BR>
新妆宜面下朱楼，深锁春光一院愁。<BR>
行到中庭数花朵，蜻蜓飞上玉搔头。<BR>
<BR>
282白居易：后宫词<BR>
<BR>
泪湿罗巾梦不成，夜深前殿按歌声。<BR>
红颜未老恩先断，斜倚薰笼坐到明。<BR>
<BR>
283张祜：赠内人<BR>
<BR>
禁门宫树月痕过，媚眼惟看宿鹭窠。<BR>
斜拔玉钗灯影畔，剔开红焰救飞蛾。<BR>
<BR>
284张祜：集灵台二首之一<BR>
<BR>
日光斜照集灵台，红树花迎晓露开。<BR>
昨夜上皇新授□（“录”加竹头），太真含笑入帘来。<BR>
<BR>
285张祜：集灵台二首之二<BR>
<BR>
虢国夫人承主恩，平明骑马入宫门。<BR>
却嫌脂粉污颜色，淡扫蛾眉朝至尊。<BR>
<BR>
286张祜：题金陵渡<BR>
<BR>
金陵津渡小山楼，一宿行人自可愁。<BR>
潮落夜江斜月里，两三星火是瓜州。<BR>
<BR>
287朱庆馀：宫词<BR>
<BR>
寂寂花时闭院门，美人相并立琼轩。<BR>
含情欲说宫中事，鹦鹉前头不敢言。<BR>
<BR>
288朱庆馀：近试上张水部<BR>
<BR>
洞房昨夜停红烛，待晓堂前拜舅姑。<BR>
妆罢低声问夫婿，画眉深浅入时无？<BR>
<BR>
289杜牧：将赴吴兴登乐游原<BR>
<BR>
清时有味是无能，闲爱孤云静爱僧。<BR>
欲把一麾江海去，乐游原上望昭陵。<BR>
<BR>
290杜牧：赤壁<BR>
<BR>
折戟沈沙铁未销，自将磨洗认前朝。<BR>
东风不与周郎便，铜雀春深销二乔。<BR>
<BR>
291杜牧：泊秦淮<BR>
<BR>
烟笼寒水月笼沙，夜泊秦淮近酒家。<BR>
商女不知亡国恨，隔江犹唱《后庭花》。<BR>
<BR>
292杜牧：寄扬州韩绰判官<BR>
<BR>
青山隐隐水迢迢，秋尽江南草未凋。<BR>
二十四桥明月夜，玉人何处教吹箫？<BR>
<BR>
293杜牧：遣怀<BR>
<BR>
落魄江湖载酒行，楚腰纤细掌中轻。<BR>
十年一觉扬州梦，赢得青楼薄幸名。<BR>
<BR>
294杜牧：秋夕<BR>
<BR>
银烛秋光冷画屏，轻罗小扇扑流萤。<BR>
天阶夜色凉如水，坐看牵牛织女星。<BR>
<BR>
295杜牧：赠别二首之一<BR>
<BR>
娉娉袅袅十三馀，豆蔻梢头二月初。<BR>
春风十里扬州路，卷上珠帘总不如。<BR>
<BR>
296杜牧：赠别二首之二<BR>
<BR>
多情却似总无情，唯觉樽前笑不成。<BR>
蜡烛有心还惜别，替人垂泪到天明。<BR>
<BR>
297杜牧：金谷园<BR>
<BR>
繁华事散逐香尘，流水无情草自春。<BR>
日暮东风怨啼鸟，落花犹似坠楼人。<BR>
<BR>
298李商隐：夜雨寄北<BR>
<BR>
君问归期未有期，巴山夜雨涨秋池。<BR>
何当共剪西窗烛，却话巴山夜雨时？<BR>
<BR>
299李商隐：寄令狐郎中<BR>
<BR>
嵩云秦树久离居，双鲤迢迢一纸笔。<BR>
休问梁园旧宾客，茂陵秋雨病相如。<BR>
<BR>
300李商隐：为有<BR>
<BR>
为有云屏无限娇，凤城寒尽怕春宵。<BR>
无端嫁得金龟婿，辜负香衾事早朝。<BR>
<BR>
301李商隐：隋宫<BR>
<BR>
乘兴南游不戒严，九重谁省谏书函？<BR>
春风举国裁宫锦，半作障泥半作帆。<BR>
<BR>
302李商隐：瑶池<BR>
<BR>
瑶池阿母绮窗开，黄竹歌声动地哀。<BR>
八骏日行三万里，穆王何事不重来？<BR>
<BR>
303李商隐：嫦娥<BR>
<BR>
云母屏风烛影深，长河渐落晓星沈。<BR>
嫦娥应悔偷灵药，碧海青天夜夜心。<BR>
<BR>
304李商隐：贾生<BR>
<BR>
宣室求贤访逐臣，贾生才调更无伦。<BR>
可怜夜半虚前席，不问苍生问鬼神！<BR>
<BR>
305温庭筠：瑶瑟怨<BR>
<BR>
冰簟银床梦不成，碧天如水夜云轻。<BR>
雁声远过潇湘去，十二楼中月自明。<BR>
<BR>
306郑畋：马嵬坡<BR>
<BR>
玄宗回马杨妃死，云雨难忘日月新。<BR>
终是圣明天子事，景阳宫井又何人？<BR>
<BR>
307韩□：已凉<BR>
<BR>
碧阑干外绣帘垂，猩色屏风画折枝。<BR>
八尺龙须方锦褥，已凉天气未寒时。<BR>
<BR>
308韦庄：金陵图<BR>
<BR>
江雨霏霏江草齐，六朝如梦鸟空啼。<BR>
无情最是台城柳，依旧烟笼十里堤。<BR>
<BR>
309陈陶：陇西行<BR>
<BR>
誓扫匈奴不顾身，五千貂锦丧胡尘。<BR>
可怜无定河边骨，犹是深闺梦里人！<BR>
<BR>
310张泌：寄人<BR>
<BR>
别梦依依到谢家，小廊回合曲阑斜。<BR>
多情只有春庭月，犹为离人照落花。<BR>
<BR>
311无名氏：杂诗<BR>
<BR>
尽寒食雨草萋萋，著麦苗风柳映堤。<BR>
等是有家归未得，杜鹃休向耳边啼。<BR>
<BR>
312王维：渭城曲<BR>
<BR>
渭城朝雨［氵邑］轻尘，客舍青青柳色新。<BR>
劝君更尽一杯酒，西出阳关无故人。<BR>
<BR>
313王维：秋夜曲<BR>
<BR>
桂魄初生秋露微，轻罗已薄未更衣。<BR>
银筝夜久殷勤弄，心怯空房不忍归！<BR>
<BR>
314王昌龄：长信怨<BR>
<BR>
奉帚平明金殿开，且将团扇共徘徊。<BR>
玉颜不及寒鸦色，犹带昭阳日影来。<BR>
<BR>
315王昌龄：出塞<BR>
<BR>
秦时明月汉时关，万里长征人未还。<BR>
但使龙城飞将在，不教胡马渡阴山！<BR>
<BR>
316王之涣：出塞<BR>
<BR>
黄河远上白云间，一片孤城万仞山。<BR>
羌笛何须怨杨柳？春风不度玉门关。<BR>
<BR>
317李白：清平调三首之一<BR>
<BR>
云想衣裳花想容，春风拂槛露华浓。<BR>
若非群玉山头见，会向瑶台月下逢。<BR>
<BR>
318李白：清平调三首之二<BR>
<BR>
一枝红艳露凝香，云雨巫山枉断肠。<BR>
借问汉宫谁得似？可怜飞燕倚新妆。<BR>
<BR>
319李白：清平调三首之三<BR>
<BR>
名花倾国两相欢，常得君王带笑看。<BR>
解释春风无限恨，沈香亭北倚阑干。<BR>
<BR>
320杜秋娘：金缕衣<BR>
<BR>
劝君莫惜金缕衣，劝君惜取少年时。<BR>
花开堪折直须折，莫待无花空折枝！<BR>
<BR>
</TD></TR>
    </TABLE>

    </CENTER>
<BR>
</TD></TR>
</TABLE>

</CENTER>
<CENTER>
<TABLE>
  <TR>
    <TD><IMG src="../../../ph1/bq.gif" alt="精文书斋 版权所有 责任编辑 和新建" height="43" width="161"></TD></TR>
</TABLE>

</CENTER>
</BODY>
</HTML>
